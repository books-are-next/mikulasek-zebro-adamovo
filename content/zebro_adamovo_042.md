---
title: ''
contentType: prose
---

Úpění

> Co to bylo jenom za krajinu —  
> nebo to byl mojí duše stav,  
> co to bylo za krajinu plnou stínů,  
> nebo to byl mého srdce blud,  
> komu přiřknout za to krutou vinu,  
> že teď ještě do mých žeber tluče  
> srdce, žití mého knuta knut,  
> že je mi, jak pil bych bolehlav,  
> že mám v ústech samou potměchuť  
> a hořko, hořko z číší zeměžluče,  
> zlomocného rulíku a blínu?

> Co to bylo jenom za krajinu,  
> ve které jsme zmýlili si ruce,  
> ruce, hlavu, srdce, ústa, hruď,  
> že nevěděli jsme, co tvé je a co moje  
> v té šílené a slastné lásky muce,  
> nebo to byl jen můj neutišitelný hlad  
> po té potměchuti v nocích nepokoje,  
> po tom bolehlavu, když mou hlavou pluje  
> luna lun a otvírá v ní sluje,  
> temné sluje touhy hořce milovat,  
> třeba s chutí rulíku a žluče?

> Co to bylo jenom za krajinu,  
> co jsem zbloudil v ní a nyní hynu,  
> nebo se mi mihotavě zdá,  
> že je vášeň pouze výsek masa  
> a jak osud visí ve hvězdách,  
> vzácné kusy těla, jež — ač jimi zdrásán  
> v hloubi duše — z téže duše hloubi  
> vzývám, aby znovu sklížily se v tvar  
> mého utrpení, kvílení a zhouby,  
> nářků, hran a vynášených már?

> Co to je, ach, stále za krajinu —  
> nebo je to mojí duše stav,  
> nebo je to mého srdce blud,  
> že teď prudčej do mých žeber tluče  
> srdce, žití mého strašný katapult,  
> že je mi, jak pil bych bolehlav,  
> že mám v ústech samou potměchuť  
> a hořko, hořko z číší zeměžluče,  
> zlomocného rulíku a blínu?

> Co je to, ach, co jen za krajinu?  
> Obludně ve mně roste.  
> Žádný listí šum a žádný splav.  
> Pralesné tvé vlasy a zvířecí srst klínu,  
> kterými tak obrostla tvá duše,  
> že v ní zchvácen bloudím dosavad.

> Mí drazí šílení, boha za mne proste!
