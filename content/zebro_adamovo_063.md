---
title: Průvody lásky
contentType: prose
---

> _(Pohřební suita)_

_ÚVOD_

_Nech si své vlasy,  
tu Medúzinu hlavu.  
Slyším jen syčení  
svíjejících se hadů._

_Nech si svá ústa,  
to dýchám z úst do úst.  
A radš je, hořící,  
slov pouhým dýmem zadus._

_Nech si své oči  
a pouzavři si je.  
Tma viditelnější je  
vždy za měsíčných nocí._

_MOLTO ADAGIO, AMOROSO_

_Odcházíš tedy… Tak odcházejí  
vdovy po zesnulém zpěvu.  
I po drobných krocích někdy zejí  
propastí ticha._

_A zatím někdo, do sebe celý schoulen  
a ptáčátko jakési v dlaních —  
na ptáčátko to dýchá.  
A choulí se i k němu._

_POCO A POCO ACCELERANDO, AFFETUOSO_

_Dva stromy z jednoho kmene  
vzrůstaly na tom místě.  
Teď leží svorně bez kořene,  
navždycky rozdvojeny._

_Ach, na kolik rakví dřeva!  
A v šelestu zbylého listí,  
ach, na kolik slov, těch známých:  
„Nezapomeneme  
na srdce do kůry rytá,  
aby si zvykala na nůž —  
a steny.“_

_ALLEGRO, MA NON TROPO, APPASSIONATO_

_Laskáme hedváb na hrudi,  
tak drahé nám, že jiné —  
a myslíme na duši,  
jak je krásně oblá  
a jak nám zrychluje dech,  
úplně lokomotivně,  
že se s námi točí celý les._

_A najednou — bez výstrahy a bez záchranné brzdy —  
stojíme sami na pustém nádražíčku  
bez dalších spojů,  
s obrovskou, prázdnou a jakoby cizí halou  
plnou ozvěn v hrudi, té vlastní —  
a s jedinou slunečnicí,  
která se stáčí zvolna k západu._

_A ptáme se, ovšem jen v duchu,  
jak se sluší na inkognito  
tohoto dnes už trapného hoře,  
nač je dobrý onen věčně se cukající sval  
ve strašné mordě lásky?  
To ho radš vyrvat z prsou  
i s temnými komorami na vyvolávání běsů  
a rovnou hodit psům.  
Ti aspoň slastně mlasknou  
a hledí úpěnlivě na naši štědrou ruku._

_MODERATO, SEMPLICE_

_A průvod kráčí dál._

_Tvou dlouhou, bílou vlečku,  
můj sametový plášť  
drží pážata._

_A kolem samá tráva,  
červnová, svěží, čistá,  
vysoká, nežatá._

_Pak jak by trávy ubývalo  
a stále více pošlapaných květů._

_Odkudsi z boku ostře válo  
na naši druhou větu._

_A náhle tráva, ach, tak nízká  
jak na rovu._

_Někdo chvilku hořce pláče.  
Někdo si jen drobně stýská —  
až do hrobu._

_TEMPO PRIMO, MORENDO_

_Zdaleka není podzim. Je jaro.  
Zas kvete kaštan a bez.  
A čehosi, čehosi je líto —  
tam uvnitř — čehosi přes._

_Zdaleka není zima. Je léto.  
A čehosi líto je  
ve chvíli takovéto:  
že už jsi nemoje._

_Zdaleka není jaro. Je podzim.  
A čehosi zase je líto.  
Tak líto, ach, tak líto —  
že už to nebolí. Že už nebolí to._

_Zdaleka není léto. Je zima.  
Kol samá čerň a běl.  
A líto je mi, líto,  
že nevzpomínám si čeho —  
a nač jsem už zapomněl._
