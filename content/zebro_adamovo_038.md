---
title: Neslavný monolog
contentType: prose
---

> _(Bohumíru Matalovi)_

_Ticho. Jako po šlápotách ve sněhu.  
Každá hvězda na mrazném nebi řeže  
a brzy, brzy budu na kousíčky.  
Jeskynní člověk byl tak sám.  
Se sebou mluvit. Slyšet vrzat stěžej.  
Slyšeti slovo. Slyšet štěkat psíčky.  
Nemyslet na nic. Zvlášť ne na něhu._

_Každá hvězda na mrazném nebi řeže  
a brzy, brzy budu na kousíčky.  
Zabíti kvílení. Zabít psa.  
Vrazit mu hlavu mezi úzké příčky  
a do mordy mu vrazit pěst.  
Pak slyšet zvony. Slyšet věže.  
A ticho po šlápotách ve sněhu._

_Už brzy, brzy budu na kousíčky.  
Každá hvězda na mrazném nebi řeže.  
Ticho je lest. Ticho je lest  
pro strašné křiky, které nezrodí se  
a ryjí, vrývají se do masa.  
Cítiti třást se v sobě malé psíčky.  
Cítit své hrdlo v kličce._

_Jeskynní člověk byl tak sám.  
Se sebou mluvit. S nikým, s nikým už.  
Kdyby ti žal zbyl, buď s ním, je to druh.  
Mlč do srdce. Mlč dlouho do masa.  
Mlč hrdlem do konopné kličky.  
Ale mlč! Mlč vstoje nebo vleže!  
Každá hvězda na mrazném nebi řeže._

_Mlč! Mlč!  
Už brzy, brzy budu na kousíčky.  
Mlč!_
