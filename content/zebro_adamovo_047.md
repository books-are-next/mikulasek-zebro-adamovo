---
title: Jedna z verzí
contentType: poetry
---

<section>

Když mluvím o lásce,  
nemyslím dvě proucí se i souznějící stehna  
a černé osení,  
které mnou bolestně proniká,  
ani ona dvě nezničitelná Karthága,  
nýbrž galaktický pocit  
všudypřítomnosti všeho,  
takže zhášíme víčka,  
aby z nás neunikl jediný paprsek,  
láska je to, co nehledáme,  
ale nalézáme  
po strhání technických zábran,  
knoflíků, patentek, zipsů  
a jiných nedůležitých drobností  
až po pihy a vystouplé cévy,  
láska je drkotavá bryčka našich těl,  
kočičí hlavy a opuštěné náměstí,  
láska je holá věc  
jako vrabče vypadlé z hnízda,  
které předstírá,  
že lze létat i bez peří,  
láska je opravdu nahá  
a snaží se zahalit  
nahotou prudce přitisklou k nahotě,  
takže nevíme,  
zda jsme v oblékárně citů  
nebo ve svlékárně pudů.

</section>

<section>

Láska je,  
když o ní nic nevíme  
a ptáme se,  
co je to láska,  
která ví o nás všechno  
a lomcuje námi  
až do té malé smrti  
koroptve plné broků a vyvěživší  
před pádem do ohařovy mordy.

</section>
