---
title: Adamův pohled zleže
contentType: prose
---

_Když vášnivě se odléváme  
do svého sousoší,  
tak těsného, že meč  
na ostří svém nám stlal,  
a vdechujem si supějíce nesmrtelnou duši —  
jak nad námi by někdo stál…  
A čekal, až se vzruší._

_Když vášnivě se odléváme  
do svého sousoší,  
celý se vpíjí a okouší  
z našeho temného vína._

_Zná tebe i mne,  
a jestli vůbec vane,  
pak pouze naším dechem;  
jen jím se znova vzpíná._

_On vždycky s růží za pasem,  
která i vůní raní,  
ví, že v tom smrtelném zápase  
vypouštíme i duši.  
A čeká, až zemřem — aspoň na chvíli  
k slastnému konci hnáni.  
Čeká, až on v nás zakvílí  
z onoho temného vína._

_Neboť už trochu líná  
náš drahý stvořitel.  
Však ve výparech našich těl  
se zase skoro tuší  
a pluje nad vodami. —_

_S mým žebrem v zubech!_
