---
title: Na chvíli v očistci
contentType: poetry
---

<section>

Ach, je to svízel!  
A prodavačky milostí za spáchané hříchy,  
tedy zbylých kostí z hrobů a krematorií,  
otvírají očistcové krámy  
(s rachotem),  
aby se znovu probudily —  
v podpaží ještě teplo  
posmrtného spánku.

</section>

<section>

A jakýsi pán,  
který se právě vrátil odtamtud  
s nitrem ještě pomačkaným,  
věší přes židli dvě hlásné trouby kalhot,  
ach, jaká svízel,  
že musí zaspat smokingovou noc  
s klopami, jež se dosud matně lesknou…

</section>

<section>

Ach, jaká svízel  
lámaných kloubů za pultem  
a slov lámaných v kloubech,  
když kolena jsou stále plna jiných kolen:  
„Ještě něco, paní,  
nebo vám stačí ta ohlodaná kyčel?“  
Kdo mne se někdy zeptá?  
Kdy přijde můj čas  
vykostěných vin?

</section>

<section>

Ach, jaká svízel,  
když to už nejde ani chodit  
v té řídké astralitě,  
což si tak lehnout chvíli na břicho,  
to prý se rozloží váha  
a člověk se nesesouvá zpátky do záhuby  
v tom sypkém písku světa —  
což si tak lehnout chvíli na břicho,  
na svoje břicho nebo na druhé  
a moci taky trochu utlačovat  
s ústy plnými přemlouvavého jazyka,  
že občas hynout  
je skoro nutné k žití,  
ať se i třebas rozrostou  
na mých zádech macešky s kostlivčí tváří  
a já jsem jinde,  
budiž i za těmi zády,  
za tou zdí,  
stále bouranou milióny  
nedohlédnutelných očí.

</section>
