---
title: Vodní krajina
contentType: poetry
---

<section>

Vidím ji: krajinu, jež z hloubi nabírá.  
A na ohromné lžíci  
máme tu rybník pak, rozlehlý do šíra,  
žal nevylévající.

</section>

<section>

Vidím i pokoj v něm, v pokoji ženu spící.  
Na stole čirý lék, jaký se užívá  
po jedné malé lžíci;  
leč lžíce neživá.

</section>

<section>

Kolikrát vznesla se, kolikrát v ústech byla,  
ve vnitřku růžovém, ach, zda jej postříbřila?  
Či ulpěl na ní dech a nyní zachází  
svým bříškem nahoru, bělička pošetilá?

</section>

<section>

Či ulpěl na ní dech? Jde dívka po hrázi.  
Jde slabší o obraz, neb vše jsou obrazy  
a voda žije jí, táž, co ji vysílila.  
A voda žije mnou, jak ona mne by pila  
až do dna extází.

</section>
