---
title: A to je vše
contentType: prose
---

_Celý pořezaný uvnitř,  
i když z hrudi netrčí mi nůž,  
celý zkrvácený  
po stěnách všech útrob,  
celý podrásaný spárem berbeřice,  
celý zdrancovaný  
žoldnéry svých citů,  
vyvržený na břeh nitra vyvřelého,  
hořem zmordovaný,  
nicotou a zmarem,  
vyhořelý na troud  
vším, čím jsem kdy planul,  
vyvrácený z ložisk,  
jak mnou osud házel,  
celý prázdný, jako by se zřítil  
ve mně čísi dům  
a ze suti zdvíhal se můj prach —  
celý, celý takový budu teprv celý  
jako sopka pohřbená v svůj kráter._

_A pak všechno toto  
vtisknu si v svou paměť,  
všechno toto vtěsnám do srdce,  
vryju do vrásek  
a do rýh dlaní skryju,  
vším tím ucpu  
neprodyšně hrdlo,  
zamknu ústa, zapečetím oči —  
i uši tím voskem,  
jako svědomím se zapře hrůza činu  
— a jen čichat budu, čichat člověčinu —  
vším tím, co mne jednou  
navždy ubije,  
vším tím jednou i navždy budu vším,  
co vpeče se snad aspoň do hornin  
pro větší lesk  
geologie!_

_A to je vše._
