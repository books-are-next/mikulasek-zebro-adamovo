---
title: Povzdechy
contentType: prose
---

_Dlouho jsem se hroužil  
do tvých očí —  
do štol toho nejčernějšího uhlí…_

_Dlouho jsem svíral tvůj drsný vlas,  
kterým jsi zdrátkovala  
mé srdce…_

_Dlouho jsem se prokousával  
k tvým zubům,  
až tvůj jazyk mne teprve naučil  
mlčet…  
Dlouho jsem se zachytával  
na příkrých útesech tvého těla,  
až roztříštěn jsem zůstal ležet  
na dně svého hoře…_

_Dlouho jsem bloudil  
v pohraničí tvého území,  
podloudník vášně v nočním průsmyku —  
kdy jsi však byla moje?_

_A kdy je kdo koho  
za dlouhých nocí na krátkou aspoň chvíli,  
když jenom _ztraceni_ jsme svoji  
a v štěstí rozpouštíme se  
jako sůl v slzách,  
v tom vzácném třpytu duše?_
