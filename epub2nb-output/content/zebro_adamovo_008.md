---
title: "Svatební píseň o\_růži"
contentType: poetry
---

<section>

Pomine ten den,  
kdy jde slunce přes obličej,  
růže se ostýchají  
a nevědí,  
mají-li zavonět,  
jsou samé tajemství, samý záhyb,  
samý růžek.

</section>

<section>

Podobají se ztajenému dechu,  
který by se rád něčím stal,  
zdržel se na chvilku,  
postál na ústech,  
než rty se poodhrnou  
a začnou sypat plátky,  
plátky růže růžové i bílé.

</section>

<section>

Jak sladké, klopýtat přes ně  
a nevědět,  
kterak brániti se tichu  
prostoupenému zvonovinou,  
není v něm místa,  
leda pro vzlyk,  
pro ženský vzlyk malý  
v útlém stonku hrdla,  
hrdla milostného,  
píseň hrdlo má-li…

</section>
