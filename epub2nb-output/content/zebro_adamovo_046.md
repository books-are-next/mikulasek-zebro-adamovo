---
title: Adamův pohled zleže
contentType: poetry
---

<section>

Když vášnivě se odléváme  
do svého sousoší,  
tak těsného, že meč  
na ostří svém nám stlal,  
a vdechujem si supějíce nesmrtelnou duši —  
jak nad námi by někdo stál…  
A čekal, až se vzruší.

</section>

<section>

Když vášnivě se odléváme  
do svého sousoší,  
celý se vpíjí a okouší  
z našeho temného vína.

</section>

<section>

Zná tebe i mne,  
a jestli vůbec vane,  
pak pouze naším dechem;  
jen jím se znova vzpíná.

</section>

<section>

On vždycky s růží za pasem,  
která i vůní raní,  
ví, že v tom smrtelném zápase  
vypouštíme i duši.  
A čeká, až zemřem — aspoň na chvíli  
k slastnému konci hnáni.  
Čeká, až on v nás zakvílí  
z onoho temného vína.

</section>

<section>

Neboť už trochu líná  
náš drahý stvořitel.  
Však ve výparech našich těl  
se zase skoro tuší  
a pluje nad vodami. —

</section>

<section>

S mým žebrem v zubech!

</section>
