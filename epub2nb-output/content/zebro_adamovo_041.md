---
title: Žárlivost
contentType: prose
---

<section>

_Potkal jsem přítele  
a pozval ho  
na kousek řeči a trochu vína.  
Řekl mi ale, že mu kopou hrob  
tisíce soků bez podob  
a že by nerad přišel pozdě  
— do podivína.  
A na hřbitov._

</section>

<section>

_Bylo tak krásné, čisté ráno  
jakoby probuzené z ozvěn.  
Ach, ano._

</section>

<section>

_Po dohodě  
s několika známými motýly  
sehnal jsem trochu pelu  
na otisky prstů,  
abych zjistil, čí že je to vina,  
když jsem přece pozval přítele  
na kousek řeči a trochu vína  
a on mi řekl, že mu kopou hrob  
tisíce soků bez podob  
a že by nerad přišel pozdě  
— do podivína.  
A na hřbitov._

</section>

<section>

_Bylo tak krásné, čisté ráno  
jakoby probuzené z ozvěn. —  
Ach, ano! Bože, ano!_

</section>

<section>

_Jenže pro změnu  
jsem potkal jeho ženu  
z hebkého masa a terylénu  
a s vlasy — pozlacenou slámou.  
S těmi vlasy prý si stele hrob  
a pozná to vždy pozdě,  
až z jejich záře někdo oslepne  
a ona v očích těch  
pak zmizí beze stop._

</section>

<section>

_Bylo tak krásné, čisté ráno  
jakoby probuzené z ozvěn  
a jako my — tak samo._

</section>

<section>

_Po dohodě s jejími, tak výmluvnými… těmi…  
zůstali jsme spolu dlouho němí  
a zanechal jsem četné otisky  
na veškerém možném pelu  
i na duši i terylénu —  
ty nejhlubší teď pod kůží jí spí  
a probouzí ji jako sladká vina.  
Probouzí ji ze sna dětský vzlyk  
v tom trpkém čase na souchozdě  
a marně šeptám jí, co na jazyk  
zrovna přináší mi slina —  
šeptám a šeptám, až zbloudím  
znovu v černém hvozdě._

</section>

<section>

_Bylo tak krásné, čisté ráno  
jakoby probuzené z ozvěn —  
vystlané sluncem a tou slámou._

</section>

<section>

_A my v té chvíli — oba bez podob  
a vědouce, že pláč se nedokvílí,  
už jenom kal jsme pili — z toho vína,  
jak zvon v nás dozníval —  
až dozněl.  
A mlčeli.  
A kopali si hrob.  
I když i na smrt bylo dávno pozdě.  
I do podivína.  
A na hřbitov._

</section>
