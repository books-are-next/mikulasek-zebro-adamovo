---
title: Sólo na schodech
contentType: prose
---

_Hle, kudy vcházíme,  
povstal, jenž zve se práh!  
A kdesi na horách  
se po něm stýská dubu.  
Tam vane jiný vzduch:  
Neseš ho trochu v plášti,  
hvízdával v korunách  
a snad i toho dubu,  
co rozstoupil se v práh  
a nehýbá se, leží._

_Teď mrzne: V dřevu to  
vzpomínkou na mráz praští  
a kdeco svěřuje  
sten uším do lopuch.  
Jen já se nesvěřím,  
sám v nejkrutější řeži  
slov s ústy na ostří,  
a posekaný budu._

_Pomalé stoupání,  
stoupání po schodech,  
a kroky — rubání  
ve štole chodby šeré.  
Za tebou, šíjí tvou  
jen o jediný dech._

_Krev v žilách rozsvítí  
tu nad vše vzácnou rudu  
a zimu nasije;  
drobounký, ostrý sníh,  
jakési miserere._

_Pak v tichu, které mře,  
ve vzdáleném sutí  
vše ztraceno se zdá  
a srdce kvapem sbíjí  
svou naléhavou věc.  
Pospíchá do hrdla —  
kterak je pochopiti,  
že je mu úzko v něm,  
u hlasu samého  
že je mu trudno žíti._

_Tak v tichu, které mře,  
ve vzdáleném sutí  
zdá se vše ztraceno.  
Stojíme na prahu,  
práh leží na márách,  
neslyší na jméno  
a čtyři hřebíky ho nutí._

_Má zatlučenou řeč.  
Až zatlučou tak mne,  
to bude jinší dům,  
obydlí pochybné  
s ozvěnou tvou i mou  
vysilující pouti.  
To bude jinší dům —  
bez oken, říms a vrat  
a, bože, bez dechu,  
jejž pouze milující  
smí mezi polibky  
tak prudce popadat._

_Jak když jdem doubravou  
a na jazyku s chutí  
a s chutí v údech,  
v údech s únavou._

_I teď se vzmáhá v nás  
a v zdlouhavosti libá  
pohyby obmyká,  
učí je trudné lsti,  
ve svalech utkvěti,  
třásti se v nedotknutí,  
i když se štípí kmen  
a úpí v rozsoší  
a chvilka sama se  
už červy svými hýbá._

_— — —_

_Kdy přejdu ústa tvá,  
krk, hlavu doutnavou  
s dýmnými vlasy, jež  
vzňaly se a nutí  
porazit sochu tvou  
pro krásu sousoší?_
