---
title: Kresba tuší
contentType: poetry
---

<section>

Samota čistá — jak víno.  
Jak láska bez dechu. Jak bůh.  
A celý v ní, sám plný, přes a mimo  
jen havran letí proti obloze  
a letí jakby vymeteným nebem.

</section>

<section>

Nebe ho nepouští, má dlouhou smrt.  
Ach, zda by bylo, nebýt havrana?  
Ach, zda by bylo bezobzorné, bledé,  
nebýt čárky brkem,  
tenké, nicotné,  
že sotva krvácet jí lze?  
— Jen havran letí proti obloze. —  
A duše, že je něžně stínána  
tím krutým, přesným vláskem,  
zdali tuší, zdali uhádne?

</section>

<section>

Úpí nebe modrolící  
pod tím tahem; truchlým ptáka tahem  
úpí nebe modrolící  
drahou rány v čínském džbánku prasklém,  
tak svlečeném, tak nahém,  
jak ňadro svlék by náhlé žilky blesk.

</section>

<section>

Nebe se sype.  
Pouští havrana —  
a fičí.

</section>

<section>

Fičí pokojem. A mimo. Dál. A přes.

</section>
