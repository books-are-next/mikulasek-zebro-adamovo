---
title: Listopadové elegie
contentType: prose
---

<section>

I

_Déšť se sněhem — mé jídlo a mé pití.  
A horký brambor mé lásky v dlaních k tomu.  
A trochu vytí._

</section>

<section>

_— — —  
Hrdličák zmoklý na větvi  
zapomenutého stromu.  
Větrem anebo čím  
peříčko na hrudi se chví?_

</section>

<section>

II

_Mlč, miláčku — jen ke mně ne.  
Vše nevýslovné  
se z prsou dere v stenu._

</section>

<section>

_Tvé srdce tak něžně ňadrem chráněné —  
že surově chce se k němu._

</section>

<section>

III

_Když s očima tak dalekýma,  
že jsi mně stále, stále blíž…  
Když s očima tak blízko mým,  
že už mě ani nevidíš…  
Když očima už jenom mýma  
zříš pod svým víčkem přivřeným,  
že každá z řas tvých navždy stíná  
mou hlavu k tvé — jsem slepý již._

</section>
