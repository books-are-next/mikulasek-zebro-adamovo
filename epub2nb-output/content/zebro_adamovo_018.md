---
title: Co má moje milá
contentType: prose
---

_Moje milá má vlasy._

_Když je rozprostře na polštář  
— černé plameny —  
i mně se z hlavy dýmí,  
takže se zatmívá na našem požářišti.  
A já je mnu, já siný,  
jeden po druhém,  
a já je mnu na loži ubohém  
jak prach a popel příští._

_Moje milá má ústa.  
Tenkrát při stvoření  
ťal šťastně lucifer —  
až k srdci.  
A jeho šavle stále proniká  
až k hlubokému smutku básníka,  
jenž ví, že v koutcích spí  
dva luciferci._

_Moje milá má oči.  
Miluji její levé oko,  
ve kterém je láska.  
Miluji její pravé oko,  
ve kterém je bolest._

_Zavři své oči,  
miláčku,  
a pochovej mne v nich  
jak slzu pod víčkem,  
horkou i nekanoucí  
pro bolest ani pro lásku._
