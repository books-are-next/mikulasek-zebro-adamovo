---
title: Noční
contentType: prose
---

_Přichází noc,  
lidé si šeptají, aby ji nerušili  
a ona sama — samá tykadla,  
dorozumívá se mlčky  
ploutvemi ryb,  
jejich ústy —  
a ty se sotva dotknou kamene,  
hned zamrazí jej lehce,  
hle, hladina elektrizovaná  
a tvář,  
tvá hladká tvář nad ní  
v tisíci vráskách se ztrácí._

_Přichází noc.  
Vrbovým proutkem kreslí v proud,  
po očku ostruhou blýskne,  
hned zase pohledem dlouhým  
sledujíc kolejnice —  
než se zajizví._

_Ach, než se zacelí  
zrak malých pacholátek  
na dětských postýlkách,  
než ústa se zaklapnou všem škeblím,  
než těla ustanou v přeněžných nárazech,  
než utištěná krev  
se nahrne do víček,  
stromy se spiknou a trčí  
kopinatě vzhůru  
proti luně, jež se vrhá  
z bělma na chrup,  
na nýt, na hlas…_

_Ó kéž po něm amalgámem,  
milovaná luno, táhlas…_
