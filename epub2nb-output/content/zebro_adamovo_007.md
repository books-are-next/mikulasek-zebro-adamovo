---
title: Císaři chudých
contentType: poetry
---

<section>

> _(Antonínu Trýbovi)_

Když srdce přibývá jak luny, která sálá  
do noci nejsladší,  
je krásné milovat, milovat do úplňku.  
Však býti milován — kdo vezme slávu zrnku,  
jež padá do srdcí a srdce náhle malá  
květ unést nestačí.

</section>

<section>

Zmizeli v čase slavní orli římští.  
Zbyl kvítek — orlíček. Když k ránu rosa mží,  
on v chladné kapce, co se na něm blyští,  
císaře svého s láskou obráží.

</section>
