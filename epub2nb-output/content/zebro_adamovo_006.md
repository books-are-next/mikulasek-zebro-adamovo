---
title: ''
contentType: prose
---

Míč

Snad jsme tu jen, bychom řekli: Dům, most,  
studna, brána, džbán, strom ovocný, okno —  
dokonce: sloup a věž… ale rozuměj, řekli,  
ó řekli to tak, jak samy věci ty nikdy  
nemyslily, že jsou.

— RILKE

> Můj tichý míč;  
> můj pes, můj buldog,  
> hlídací můj míč,  
> tak zelený, jak zelené tvé oči  
> u moře zeleného —  
> a nevím o něm nic;  
> nic o tom míči,  
> který i potmě na mě líčí,  
> zvlášť za měsíčních nocí,  
> když mlčí na měsíc.

> Někdy se zakutálí  
> jak odseknutá hlava,  
> ach, pod lože, ach, lože srdce mého,  
> ztrhaného už všemi smyčci —  
> a jen si odpočívá  
> od těla, které naší bědnou duší  
> smýká nebo mává  
> — ach, tího má, má vášni a má něho —  
> někdy se na mne dlouze dívá  
> jediným okem kyklopa  
> ten míč,  
> tak zelený jak tvé oči  
> zelené  
> (u moře zeleného),  
> a někdy zvláště za měsíčných nocí,  
> zas hlavou mou jak planeta se valí  
> a ptá se, ptá,  
> kdy přijde potopa,  
> aby ho odnesla navždycky už pryč —  
> daleko ode mne  
> a od všeho, co končí  
> a co zmírá  
> na oběžné své dráze  
> a nevyšine se z ní nikdy víc…

> Můj míč!  
> Můj drahý míč,  
> mé všecko a mé nic —  
> nehybné ňadro všehomíra.
