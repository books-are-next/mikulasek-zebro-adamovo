---
title: Ars poetica I
contentType: prose
---

<section>

_To tys na lunu dýchla,  
že tišší je luna.  
I voda málomluvná —  
ztichla._

</section>

<section>

_A zmlklá voda,  
zmlklá do úplňku,  
lunou se zalkla v tůňku  
jako tvé oko slzou  
a žalem zase ona,  
ta osamělá voda,  
pláč duše, která je si  
i poraněnou múzou  
a maso smutku svého  
vždy na hák verše věší  
pro boha živého…_

</section>

<section>

_Pro strašlivého boha._

</section>
