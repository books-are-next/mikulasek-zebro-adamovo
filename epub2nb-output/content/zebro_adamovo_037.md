---
title: Poslední navštívení
contentType: poetry
---

<section>

> _(Památce Josefa Kainara)_

Je úroda.  
Je neúroda.  
Padají z nebe na zem vši.  
Je to tak!  
Nebo to není tak,  
ty vši pod kůži zalezší?

</section>

<section>

A všechno vzala voda.  
A všechno věděl jeden divný pták.

</section>

<section>

Asi tu byla i panna.  
Ach, poezie panna,  
básníky tak ráda znásilňovaná —  
a pak se mstí.  
A mstí se boky, ach, ta s boky  
do Aldebarana.  
A její každý samec  
s vyvráceným bělmem —  
najednou býkooký.

</section>

<section>

Jak by ses divil: A je to tu.  
To, o čem v skrytu dobře víme  
a co v nás z dálky velké přicházívá  
a nic krom nicoty nám nevěstí.

</section>

<section>

Hodina _naš__e_, řekl bys.  
Ach, naše, když už nejsme _sví_.

</section>

<section>

Ta panna byla tu i s ňadry.  
Sopečný prach se snášet počne  
vždy po těch výbuších.  
A těsno bylo marným slovům.  
Zlaskané prázdno aspoň povzdechlo si,  
ba i list, list lačně spadlý  
na Opočně  
pod tíhou té nikdy  
neskanuvší rosy.

</section>

<section>

A proč na Opočně?  
Co já vím!  
A co my víme,  
když pijem víno,  
o tom víně,  
které nás zvolna vypíjí?

</section>

<section>

A o glycínii,  
když v její vůni na květ pníme,  
a o té skočné,  
když doskočíme  
na samu čáru  
nebytí a bytí.

</section>

<section>

Panta her! Panta háru!

</section>

<section>

Nevýti, či výti?  
Výti, či nevýti?  
to je otázka.

</section>

<section>

A já tedy vyji.

</section>

<section>

Nakonec ještě Bečva tu je.  
Řeka, v níž skoro všechno pluje —  
Tvé kvítí, i mé nekvítí.

</section>

<section>

A cosi dlouho bezejmenné  
v tom šumu vod se rozpomene  
na zmáčený pel černáska —  
hořkými slzami.

</section>
