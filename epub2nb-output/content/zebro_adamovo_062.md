---
title: Osud
contentType: poetry
---

<section>

> _(Arnoštu Navrátilovi)_

S řinkotem skla  
řítíme se z křesla.  
Tvé berle, mé verše ubohé!  
Osudu rána je vždycky přesná  
a jinaká už nebude.

</section>

<section>

Nevíme, čím to je —  
možná ale tím,  
že tělo je nám těsným vězením  
a padáme, když chceme vzlétat  
k mlhavé vidině —  
a neznáme k ní rým.  
Slepce, ty vodí bílí andělé,  
zatímco hluší slyší hoboje  
a k očím promlouvají němí.

</section>

<section>

My ležíme nakonec  
na zemi nebo v zemi —  
a nebe neuvidíme.

</section>

<section>

Jen někdy poslední náš dým.

</section>
