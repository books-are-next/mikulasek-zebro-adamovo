---
title: Malý místopis
contentType: prose
---

_NICOV  
Neříkám nic! Buď ticho!  
Já mlčím.  
Necítím nic. A všechno  
v té obci Nicov  
pod černým smrčím._

_KVILDA  
Vlci už šílí.  
A v týle ježí se jim srst.  
Však jeden prst,  
kost samá, samý kloub,  
masa se nedokvílí._

_(Prst Joricka!)_

_Je hlad.  
Morek a dřeň.  
A duše.  
Kosti, co nám zbyly.  
Masa se nedokvílí,  
kdo kope si sám hrob  
a jiným…_

_Že někdo naříká?  
I nářek chodí spát.  
A někdo hlouběj, hloub  
pochová hrobníka._

_LENORA  
Že zemřeli? Ach, zemřeli!  
Pln mrtvých je svět.  
Těch, umřít co měli i neměli.  
Když smrt je plod — nač květ?_

_Na sv. Annu 26. 7. 72 (Ondrovi)_
