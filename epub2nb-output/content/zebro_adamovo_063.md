---
title: Průvody lásky
contentType: poetry
---

<section>

> _(Pohřební suita)_

ÚVOD

Nech si své vlasy,  
tu Medúzinu hlavu.  
Slyším jen syčení  
svíjejících se hadů.

</section>

<section>

Nech si svá ústa,  
to dýchám z úst do úst.  
A radš je, hořící,  
slov pouhým dýmem zadus.

</section>

<section>

Nech si své oči  
a pouzavři si je.  
Tma viditelnější je  
vždy za měsíčných nocí.

</section>

<section>

MOLTO ADAGIO, AMOROSO

Odcházíš tedy… Tak odcházejí  
vdovy po zesnulém zpěvu.  
I po drobných krocích někdy zejí  
propastí ticha.

</section>

<section>

A zatím někdo, do sebe celý schoulen  
a ptáčátko jakési v dlaních —  
na ptáčátko to dýchá.  
A choulí se i k němu.

</section>

<section>

POCO A POCO ACCELERANDO, AFFETUOSO

Dva stromy z jednoho kmene  
vzrůstaly na tom místě.  
Teď leží svorně bez kořene,  
navždycky rozdvojeny.

</section>

<section>

Ach, na kolik rakví dřeva!  
A v šelestu zbylého listí,  
ach, na kolik slov, těch známých:  
„Nezapomeneme  
na srdce do kůry rytá,  
aby si zvykala na nůž —  
a steny.“

</section>

<section>

ALLEGRO, MA NON TROPO, APPASSIONATO

Laskáme hedváb na hrudi,  
tak drahé nám, že jiné —  
a myslíme na duši,  
jak je krásně oblá  
a jak nám zrychluje dech,  
úplně lokomotivně,  
že se s námi točí celý les.

</section>

<section>

A najednou — bez výstrahy a bez záchranné brzdy —  
stojíme sami na pustém nádražíčku  
bez dalších spojů,  
s obrovskou, prázdnou a jakoby cizí halou  
plnou ozvěn v hrudi, té vlastní —  
a s jedinou slunečnicí,  
která se stáčí zvolna k západu.

</section>

<section>

A ptáme se, ovšem jen v duchu,  
jak se sluší na inkognito  
tohoto dnes už trapného hoře,  
nač je dobrý onen věčně se cukající sval  
ve strašné mordě lásky?  
To ho radš vyrvat z prsou  
i s temnými komorami na vyvolávání běsů  
a rovnou hodit psům.  
Ti aspoň slastně mlasknou  
a hledí úpěnlivě na naši štědrou ruku.

</section>

<section>

MODERATO, SEMPLICE

A průvod kráčí dál.

</section>

<section>

Tvou dlouhou, bílou vlečku,  
můj sametový plášť  
drží pážata.

</section>

<section>

A kolem samá tráva,  
červnová, svěží, čistá,  
vysoká, nežatá.

</section>

<section>

Pak jak by trávy ubývalo  
a stále více pošlapaných květů.

</section>

<section>

Odkudsi z boku ostře válo  
na naši druhou větu.

</section>

<section>

A náhle tráva, ach, tak nízká  
jak na rovu.

</section>

<section>

Někdo chvilku hořce pláče.  
Někdo si jen drobně stýská —  
až do hrobu.

</section>

<section>

TEMPO PRIMO, MORENDO

Zdaleka není podzim. Je jaro.  
Zas kvete kaštan a bez.  
A čehosi, čehosi je líto —  
tam uvnitř — čehosi přes.

</section>

<section>

Zdaleka není zima. Je léto.  
A čehosi líto je  
ve chvíli takovéto:  
že už jsi nemoje.

</section>

<section>

Zdaleka není jaro. Je podzim.  
A čehosi zase je líto.  
Tak líto, ach, tak líto —  
že už to nebolí. Že už nebolí to.

</section>

<section>

Zdaleka není léto. Je zima.  
Kol samá čerň a běl.  
A líto je mi, líto,  
že nevzpomínám si čeho —  
a nač jsem už zapomněl.

</section>
